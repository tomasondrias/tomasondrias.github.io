Tomáš Ondriaš je absolventom vokálnej interpretácie Akadémie umení v Banskej Bystrici u Prof. Evy Blahovej. V opernom štúdiu sa tam predstavil ako Aeneas v opere Dido a Aeneas a Basilio v opere Figarova svadba. Bakalárske štúdium ukončil na Vysokej škole múzických umení v Bratislave v triede Prof. Petra Mikuláša. Počas štúdia na VŠMU sa predstavil ako Don Asdrubale a Pulcherio v opere od Wolfganga Amadea Mozarta, Lo sposo deluso. Dlhoročnú vokálnu prípravu už od mladého veku získaval u opernej speváčky a pedagogičky Mgr. Ľudmily Hudecovej. Vokálne sa zlepšoval aj na majstrovských kurzoch u sopranistky a pedagogičky Kateřiny Beranovej a dnes svetovo uznávaného tenoristu Charlesa Castronova. Ako sólista predviedol v Mestskom divadle v Brne súčasnú skladbu s názvom Via Lucis, ktorú skomponoval známy český skladateľ Zdeněk Merta. Podieľal sa na nahrávke diela Leoša Janáčka - Rákóš Rákóczy, kde spolupracoval s dirigentom Leošom Svárovským, Štátnym komorným orchestrom Žilina a Umeleckým súborom Lúčnica. V koncertoch pre najmenšíchstvárnil postavy vo fragmentoch opier ako Tamíno a Monostatos v Čarovnej flaute, Nemorino v Nápoji lásky, či Jeník a Vašek v Predanej neveste. Spolupracuje s mužským vokálnym oktetom Danubius Octet Singers. S Philharmonia Chor Wien spolupracoval v rámci operných festivalov ako Salzburger Festspiele, Osterfestspiele Baden-Baden a  Die Oper im Steinbruch Sankt Margarethen, v operách Faust, Mefistofeles, Rigoletto, Thais, Tristan a Izolda, Parsifal a i. Momentálne sa pripravuje na viacero medzinárodných speváckych súťaží a aktívne pôsobí a koncertuje na mnohých podujatiach na Slovensku i v zahraničí.
