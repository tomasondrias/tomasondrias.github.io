Tomáš Ondriaš / tenor -   vyštudoval vokálnu interpretáciu na Akadémii umení v Banskej Bystrici a spev na VŠMU, kde sa v opernom štúdiu predstavil ako Aeneas v opere Dido a Aeneas, Basilio v opere Figarova svadba, Pulcherio a Don Asdrubale v opere Lo sposo deluso. Ako sólista predviedol v Mestskom divadle Brno súčasnú skladbu s názvom Via Lucis, ktorú skomponoval známy český skladateľ Zdeněk Merta. Podieľal sa na nahrávke diela Leoša Janáčka - Rákóš Rákóczy, kde spolupracoval s dirigentom Leošom Svárovským, Štátnym komorným orchestrom Žilina a Umeleckým súborom Lúčnica. Na koncertoch pre najmenších stvárnil postavy vo fragmentoch opier ako Tamíno a Monostatos v Čarovnej flaute, Nemorino v Nápoji lásky, či Jeník a Vašek v Predanej neveste. S vášňou sa venuje aj classical crossoveru, interpretácii tzv. moderných popových piesní v osobitom štýle pop opera. Spolupracuje s mužským vokálnym oktetom Danubius Octet Singers. S Viedenskou štátnou operou spolupracoval na známom festivale klasickej hudby v Salzburgu na operách Oidipus, Médea, Simon Boccanegra, Luisa Miller a Verdiho Requiem. S Philharmonia Chor Wien spolupracoval v rámci operných festivalov ako Salzburger Festspiele, Osterfestspiele Baden-Baden a  Die Oper im Steinbruch Sankt Margarethen, Opern festival Peking, v operách Faust, Mefistofeles, Rigoletto, Thais, Tristan a Izolda, Parsifal a i. So Slovenskou filharmóniou spolupracoval v Ománe na opere Lohengrin. Zúčastňuje sa na koncertnom turné po Francúzsku kde s pražským vokálno-inštrumentálnym telesom interpretuje Mozartove Requiem. Momentálne sa pripravuje na viacero medzinárodných speváckych súťaží, aktívne pôsobí a koncertuje na mnohých podujatiach na Slovensku i v zahraničí.
