<b>Tomáš Ondriaš / tenor</b> - vyštudoval vokálnu interpretáciu na <i>Akadémii umení v Banskej Bystrici</i> a spev na <i>VŠMU</i>, kde sa v operných štúdiach predstavil ako Aeneas v opere Dido a Aeneas, Basilio v Mozartovej Figarovej svadbe, Pulcherio a Don Asdrubale v Lo sposo deluso.
<br>
<br>
Ako sólista predviedol v <i>Mestskom divadle Brno</i> súčasnú skladbu s názvom <i>Via Lucis</i>, ktorú skomponoval známy český skladateľ <i>Zdeněk Merta</i>. Podieľal sa na nahrávke diela <i>Rákóš Rákóczy</i>, kde si zaspieval sólo krásných piesní v úprave <i>Leoša Janáčka</i> so Štátnym komorným orchestrom Žilina a Umeleckým súborom Lúčnica, pod taktovkou dirigenta Leoša Svárovského.
<br>
<br>
S vášňou sa venuje aj <i>classical crossoveru</i>, interpretácii tzv. moderných popových piesní v osobitom štýle - <i>pop opera</i>. Spolupracuje s mužským vokálnym oktetom Danubius Octet Singers. Na koncertoch pre najmenších stvárnil postavy vo fragmentoch opier ako Tamíno a Monostatos v Čarovnej flaute, Nemorino v Nápoji lásky, či Jeník a Vašek v Predanej neveste.
<br>
<br>
S <i>Viedenskou štátnou operou</i> spieval na známom festivale klasickej hudby v Salzburgu v operách Oidipus, Médea, Simon Boccanegra, Luisa Miller a Verdiho Requiem. S Philharmonia Chor Wien spolupracoval v rámci operných festivalov ako Salzburger Festspiele, Osterfestspiele Baden-Baden a  Die Oper im Steinbruch Sankt Margarethen, Opern festival Peking, v operách Faust, Mefistofeles, Rigoletto, Thais, Tristan a Izolda, Parsifal a i. Pravidelne sa zúčastňuje na koncertnom turné po Francúzsku, kde s pražským vokálno-inštrumentálnym telesom interpretuje Mozartove Requiem.
<br>
<br>
Tomáš sa momentálne pripravuje na viacero medzinárodných speváckych súťaží, aktívne pôsobí a koncertuje na podujatiach na Slovensku i v zahraničí.
